應觀佛法性 即導師法身 法性非所識 故彼不能了

妙生諸有發趣菩薩乘者其所有法是斷滅不汝莫作是見何以故趣菩薩乘者其法不失

妙生若有男子女人以滿弶伽河沙世界七寶布施若復有人於無我理不生法中得忍解者所生福聚極多於彼無量無數妙生菩薩不應取其福聚妙生言菩薩豈不取福聚耶佛告妙生是應正取不應越取是故說取

妙生如有說言如來若來若去若坐若臥者是人不解我所說義何以故妙生都無去來故名如來

