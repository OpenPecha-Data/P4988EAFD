妙生如來說忍辱波羅蜜多即非忍辱波羅蜜多何以故如我昔為羯陵伽王割截支體時無我想眾生想壽者想更求趣想我無是想亦非無想所以者何我有是想者應生瞋恨妙生又念過去於五百世作忍辱仙人我於爾時無如是等想是故應離諸想發趣無上菩提之心不應住色聲香味觸法都無所住而生其心不應住法不應住非法應生其心何以故若有所住即為非住是故佛說菩薩應無所住而行布施

